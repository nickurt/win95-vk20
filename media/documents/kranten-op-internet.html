<h1>'Ik haalde diep adem, logde af en trok de stekker eruit': 'Kranten willen ook op Internet. Ik begrijp niet waarom zij hun hun markt verpesten.'</h1>
<h2>Internetjunkie Clifford Stoll zag het licht tijdens een vakantie met vrienden. 'Het was tijd wat tegengas te geven. Ik vind Internet echt een verarming.'</h2>
<p><em>Door OSCAR GARSCHAGEN</em></p>

<p>VAN ontwenningsverschijnselen heeft hij geen last meer. Er gaan dagen, soms weken voorbij dat 'computertovenaar' Clifford Stoll de toetsenborden van zijn pc's niet aanraakt. Elektronische post - gemiddeld vijftig e-mail-boodschappen per dag - beantwoordt hij incidenteel. Hij reageert alleen nog maar op telefoontjes en faxen.</p>
<p>De tijden dat hij etmalen lang over het World Wide Web surfde, zijn voorbij voor deze computerexpert/astronoom, die met de ontmaskering van een Duitse computerkraker en spion zijn reputatie als Internet-goeroe vestigde.</p>
<p>De late bekering - 'ik was 15 jaar lang een Internetjunkie' - vond plaats tijdens een vakantie op een boerderij in Connecticut. Op een warme zomeravond bespraken zijn vrienden en vriendinnen in de keuken de laatste wedstrijd van de New York Knicks. Terwijl zij het diner voorbereidden, beantwoordde Stoll via zijn draagbare computer post van volstrekt vreemden, voerde gesprekken over de kletslijnen van Internet en haalde files binnen</p>
<p>'Opeens zag ik mijzelf weerspiegeld in mijn monitor en een koude rilling liep over mijn rug. Is dit leven? Is dit communicatie? Hier zijn mijn vrienden en ik sta in verbinding met mensen, van wie ik nooit het gezicht zal zien of de stem zal horen', vertelt hij in een vegetarisch restaurant in het dorpse Berkeley. 'Ik haalde diep adem, logde af en trok de stekker eruit'.</p>
<p>Die beslissing leidde tot zijn tweede boek, Silicon Snake Oil - Second Thoughts On The Information Highway, dat in tegenstelling tot zijn eerste boek - Het Koekoeksjong (uitgever De Haan) over het spionageschandaal - nog niet in het Nederlands is vertaald.</p>
<p>In de wereld van Internet is de 44-jarige hoogleraar astronomie, die op de rand van Oakland en Berkeley woont, een legende, een veteraan. Toen Internet nog het domein was van wetenschappers en het Pentagon, schreef Stoll de beveiligingscodes voor voorloper Arpanet. In de jaren tachtig werkte hij als systeemmanager van het Lawrence Berkeley Lab van de Universiteit van Californië mee aan de ontwikkeling van het World Wide Web.</p>
<p>Een van zijn eerste opdrachten in dat laboratorium, waarin hij bij toeval was beland, bestond uit het controleren van de begroting waarin, zonder logische reden, 75 dollarcent ontbrak. De zoektocht naar die drie kwartjes leidde tot de ontdekking van een onbevoegde gebruiker, het Duitse krakerscollectief Chaos Computer Club in Hannover. Een van de leden was via het op Internet aangesloten systeem van het laboratorium binnengedrongen bij de NASA en de Amerikaanse inlichtingendiensten. De informatie werd in ruil voor geld en cocaïne doorgespeeld naar de KGB.</p>
<p>Sinds het verschijnen van Silicon Snake Oil, het eerste sceptische boek in de VS over het Internet, heeft hij in de ogen van de Cyber Nation afgedaan. Op het Medialaboratorium van het Massachussetts Institute of Technology (MIT) in Boston en in Silicon Valley is Stoll persona non grata. Hij wordt beschouwd als een verrader en ontvangt regelmatig elektronische scheldpost. 'Hooggeleerde Oude Zak' is een van minst grove aanspreektitels.</p>
<p>De vergelijking met de malafide marskramers in het Wilde Westen, die aan onwetende kolonisten en analfabete cowboys slangeolie verkochten als geneesmiddel, is slecht gevallen in Silicon Valley en wijde omstreken.</p>
<p>'Het enige dat ik heb gedaan is de waarschuwingsvlag hijsen. Ik hoorde zoveel positiefs, dat wil zeggen zoveel onzin over Internet dat het tijd was wat tegengas te geven. Ik weet niet hoe het in Europa zit, maar hier ontstaat op het ogenblik een op mythen gebaseerde Internet-cultuur. Zo van: als je niet beschikt over e-mail en een pagina op Internet hoor je er niet bij en moet je oppassen dat je in de wereld niet achterblijft'.</p>
<p>Stoll, die in redelijk Chinees de maaltijd heeft besteld, praat opgewonden en gesticuleert voortdurend. Met zijn lange haar, jeans en afgetrapte sportschoenen is hij nauwelijks te onderscheiden van de studenten. Integendeel. Onder modern gecoiffeerde en verzorgde yuppies-in-wording valt hij juist op.</p>
<p>'Ik hou van computers. Nuttige apparaten voor moeilijke berekeningen, tekstverwerking, communicatie tussen wetenschappers en in bedrijven. Ik hou van technologie. Leg zelf de elektriciteitsleidingen in mijn huis aan en heb pas voor de buurt een radarsysteem gemaakt om snelheidsmaniakken te betrappen. Ik ben niet anti, ik ben ambivalent. Maar ik ben zeer sceptisch over het Internet, omdat 95, nee 99,5 procent uit onzin bestaat.</p>
<p>Amerika, zegt hij, wordt verblind door de opgeklopte opwinding, de hype, die is gecreëerd door drie groepen Internetgebruikers: de computerindustrie, journalisten en hobbyisten. 'De computerindustrie is bevangen door de goudkoorts en slaagt erin uit het niets een nieuwe markt uit de grond te stampen. Op Internet wordt voor het overgrote deel alleen gecommuniceerd tussen computerfanaten en de industrie. Voor de laatste is het een nuttig, zij het duur systeem.</p>
<p>'Voor journalisten is Internet ook een bruikbaar instrument, omdat zij het zich kunnen permitteren toegang te krijgen tot de dure nieuws- en online-diensten en de kostbare data-banken als Nexis-Lexis en IQuest. Aangezien journalisten weinig kritisch zijn, denken zij dat wat voor hen nuttig is, ook door de rest van de wereld gebruikt moeten worden.' Stoll ergert zich aan de verering door de media van Bill Gates en wonderkind Marc Andreessen van Netscape Communications.</p>
<p>'Vooral de technische- en de wetenschapsjournalisten in de VS stellen nooit de relevante, kritische vragen en slikken alles wat mensen als Gates van Microsoft en Negroponte van het Medialab zeggen. De opwinding over Windows 95 en dat nieuwe boek van Gates - wat een onzin! Als Toyota een auto op de markt brengt met een nieuwe motor kijkt toch ook niemand ervan op?'</p>
<p>Stoll wil niet worden beschouwd als een paranoïde 'techno-hippie', die een groot complot ziet tussen industrie en slaafse media. 'Ik zie wel een fantastische marketingoperatie van een handjevol ondernemers in Silicon Valley. Enkele mensen worden verschrikkelijk rijk en velen trachten dat ook te worden met Internetprogramma's, met clubs, café's en prachtig uitgevoerde bladen. Journalisten zouden daar doorheen moeten prikken.'</p>
<p>Gierend van de lach roept Stoll: 'Neem nou dat hele verhaal over Internet en de advertentiemarkt. Als ik via Internet een nieuwe Chevrolet zou kunnen binnenhalen om een proefritje te maken dan zou ik zeggen, niet gek. Ik kan echter alleen maar de homepage van de dealer opzoeken om dezelfde informatie te vergaren die ik die ochtend ook in de krant zag staan. En de krant is goedkoper, want je hebt geen telefoon- en elektriciteitskosten en hij is sneller te raadplegen.</p>
<p>'Kranten willen ook op Internet. Wat een onzin! Het voordeel van een krant is juist dat je hem op je gemak kunt lezen, wegleggen en nog eens oppakken. Met nieuws via Internet kan dat niet. Ik begrijp eerlijk gezegd niet waarom kranten hun eigen markten verpesten door mee te gaan met de digitale revolutie zonder te weten waarom eigenlijk en hoe precies.'</p>
<p>In hoog tempo behandelt Stoll de nadelen. 'Voor het sturen van boodschappen is er de ouderwetse post en de snellere fax. E-mail wordt zwaar overschat. Ik ken heel veel mensen die geen e-mail meer lezen, omdat zij daar gewoon geen tijd meer voor hebben.</p>
<p>'Je kunt ook al geen boek lezen via Internet, want dat is duur en onhandig. Heb je ooit wel eens met je draagbare computer in bed liggen lezen? Hoogst ongemakkelijk. Databanken raadplegen? Inderdaad, dat kan, maar het is relatief duur. Een uurtje zoeken in IQuest of News Source USA van CompuServe en je bent tientallen, misschien wel honderden dollars kwijt. Wat is er tegen de goedkope encyclopedie?</p>
<p>'Financiële zaken? Dat is af te raden. Het net is onveilig en onbewaakt. Bovendien is het uitschrijven en posten van een cheque aanzienlijk goedkoper en makkelijker. Grote banken hebben hun eigen gesloten systemen voor het geldverkeer. Gewone burgers zijn beter en goedkoper af met een chequeboek of, zoals in Europa, de giro.</p>
<p>Stoll vindt dat het praktische onnut van Internet voor, zeg, de kelner, de automonteur, de basketballer en de veeboer aanleiding zou moeten zijn voor een veel kritischer houding. 'Maar dit is Amerika, we houden van grenzen. Zodra we er een zien, willen we die grens verleggen. Wij bezitten nogal altijd de oude frontier-mentaliteit. Het is een soort goudkoorts, die over een jaar of twee drie zal zijn uitgewoed. Enkelen zijn dan schatrijk geworden en de meesten hebben er weinig aan. Het is net als met televisie.'</p>
<p>Ronduit onrustwekkend vindt Stoll de liefdesaffaire van scholen en universiteiten met computers en Internet. 'Niet vanwege de porno of het lasterlijk taalgebruik op sommige kletslijnen. Een fenomeen trouwens dat niets voorstelt, maar dat zwaar wordt overdreven door politici op zoek naar achterbannen. Ik vind het zeer zorgelijk dat steeds meer scholen in de VS menen dat zij achterlopen als zij niet voor iedere leerling een computer hebben en gebruik kunnen maken van het Net en van cd-rom's.'</p>
<p>Computertechnologie, betoogt hij, maakt het begrijpen van vraagstukken, het doorgronden van de materie, ondergeschikt aan het vinden van het juiste antwoord. 'Stel, een leerling moet een project maken over Indonesië. Hij stopt een cd-rom met de Encarta Encyclopedie in de machine, roept Indonesië op en laadt de tekst in de computer. Vervolgens maakt hij er een mooi geheel van en zoef, zoef, de zaak rolt uit de printer. Heeft hij iets begrepen van Indonesië, van het kolonialisme van Nederland? Nee, het is zip, zip, copy, paste, print, klaar.'</p>
<p>Er is een groep mensen die Silicon Snake Oil met instemming heeft gelezen en dat Stoll met ouderwetse brieven heeft laten weten. 'Dat zijn de computerweduwen, Een nieuw verschijnsel. Het zijn vrouwen van computerfanaten, die moeten tolereren dat hun echtgenoten hun vrije tijd helemaal besteden aan Internet en computers. In plaats van samen iets te gaan doen, schuiven die kerels achter hun machines om te communiceren met verre onbekenden, met vreemdelingen aan de andere kant van het land. Tragisch, dat is geen echt leven, dat is een pseudo-realiteit. Ik vind Internet echt een verarming.'</p>

<p>Dit artikel verscheen in de Volkskrant van 23 december 1995</p>