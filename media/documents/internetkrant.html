<h1>Internetkrant biedt actueler nieuws</h1>

<h2>Wereldwijd bestaan er al ruim achthonderd elektronische edities van dagbladen. Toch houden de meeste krantenuitgevers vol dat hun papieren edities de komende tien jaar superieur zullen blijven aan elektronische uitgaves. Maar zelfs de meest conservatieve uitgever zal moeten toegeven dat de elektronische variant in potentie een bom onder de bestaande uitgave legt. Zo is de vrees voor het verlies aan advertentie-inkomsten niet onterecht en biedt het elektronische dossier altijd meer dan de papieren krant aan informatie kwijt kan.</h2>

<p><em>Door THEO STIELSTRA</em></p>

<p>BIOSCOOP- en theateragenda's, het weerbericht en de beursberichten. Nu bladert de lezer hiervoor nog door de krant, maar de toekomst voor dit soort informatie is aan de online-media, die aanzienlijk actueler kunnen zijn. Kranten onderkennen de concurrentie van elektronische media als Internet en bouwen daarom eigen sites in het web van Internet. Het zijn op z'n best aanvullingen op de papieren edities, zodat het abonnement op de papieren krant nog niet hoeft te worden opgezegd.</p>

<p>De term elektronische krant mag klinken als een media-hype, in werkelijkheid bestaan er wereldwijd al ruim achthonderd elektronische edities van dagbladen. Op het World Wide Web-gedeelte van Internet, waar beeld, geluid en tekst zijn ge√Øntegreerd, hebben zich de afgelopen twee jaar Amerikaanse uitgevers als eersten met elektronische versies van hun krant aangediend.</p>

<p>Grote krantenbedrijven als het New York Times-concern, Knight-Ridder, en informatiemakelaar Dow Jones, eigenaar van The Wall Street Journal, deden forse investeringen in online-edities. Europese en Japanse kranten volgden, omdat zij deze boot met onbekende bestemming niet wilden missen.</p>

<p>De meeste krantenuitgevers houden vol dat hun papieren edities in de voorzienbare toekomst, pakweg tien jaar, superieur zullen blijven aan elektronische uitgaves. Lauw reageren zij op de opgewonden verhalen van krantengoeroes als Roger Fidler, oud-directeur van het onderzoekscentrum van Knight Ridder, die ervan overtuigd is dat de lezer over tien jaar niet meer naar inkt op verwerkte dode bomen tuurt, maar naar een prettig lezend lcd-scherm.</p>

<p>Op dat draagbare scherm treft de lezer niet alleen tekst aan, maar ook bewegende beelden en geluid. Het nieuws wordt er voortdurend bijgewerkt, maar kan ook, na enig klikwerk, van diepgang worden voorzien door raadpleging van uitgebreide dossiers met achtergrondinformatie. Achter het krantebericht over het kamerdebat bevindt zich voor de liefhebber alle relevante informatie over bijvoorbeeld een commissie-Van Traa in pakweg2005. Het elektronische dossier biedt altijd meer dan de krant aan informatie kwijt kan.</p>

<p>De scepsis onder krantenuitgevers over een goeroe als Fidler mag dan groot zijn - zijn medialab werd onlangs opgeheven - geheel zeker van hun zaak zijn zij niet. Ook de meest conservatieve uitgever zal moeten toegeven dat de elektronische variant in potentie een bom onder de bestaande uitgave legt. Neem de advertenties. Een papieren krant is daarvan voor ruwweg de helft van zijn inkomsten afhankelijk. Zouden adverteerders massaal overstappen van papier naar elektronisch, dan heeft dat desastreuze gevolgen.</p>

<p>Een krant als de Volkskrant of een weekblad als Intermediair hebben sterke posities op het vlak van personeelsadvertenties. Voor hen is het bedreigend dat een adverteerder het aantrekkelijker kan vinden een vacature elektronisch aan te bieden. Zo kan hij niet alleen meer informatie aan de werkzoekende geven, maar ook al een eerste selectie maken via zoiets als een interactief vraag- en antwoord-spel. Grote bedrijven als KPN werven al actief op Internet, zonder dezelfde advertenties op papier te laten afdrukken. Ook van andere types advertenties, zoals huizen- of contactadvertenties, valt gemakkelijk voor te stellen dat zij elektronisch aan effectiviteit en aantrekkelijkheid winnen.</p>

<p>Grote verschuivingen van advertentie-inkomsten, de grote angst van de krantenconcerns, zullen zich niet voordoen zolang het bereik van de papieren editie veel groter is. In Nederland is het aantal particuliere Internet-aansluitingen nog beperkt tot een kleine honderdduizend, terwijl nog eens 150 duizend personen via hun werk of onderwijs toegang hebben tot het netwerk. Maar de overheid streeft ernaar hun aantal binnen enkele jaren boven het miljoen te krijgen.</p>

<p>Naast de vrees voor het verlies aan advertentie-inkomsten zijn de krantenuitgevers niet geheel gerust op het toekomstig leesgedrag van hun abonnees. Populaire kranten hebben nu al te maken met afhakende lezers die zich met uitsluitend televisie tevreden stellen. Kwaliteitskranten zijn vooral bezorgd over jongeren, die een gedrukte krant veelal niet meer lezen, maar er doorheen zappen. Die generatie zal gemakkelijker de overstap naar een krant op het beeldscherm maken, is de verwachting.</p>

<p>Omdat niemand weet hoe lezers en adverteerders zich werkelijk gaan gedragen, nemen krantenconcerns het zekere voor het onzekere en doen zij, uit angst de slag te missen en in navolging van hun branchegenoten, mee aan het massale experiment met elektronische kranten. Eenmaal met een site op het Internet beland, blijken zij in een geheel nieuw universum terecht te zijn gekomen. Plots moeten zij concurreren met allerlei andere informatie-aanbieders, waarvan zij tot dusver nooit hadden gehoord.</p>

<p>Zo zijn er op het web zeker veertig Nederlandstalige sites waar vacatures worden verzameld en personeelsadvertenties worden geplaatst. Op Internet kan iedereen zo'n site beginnen, omdat de kosten voor publikatie en distributie laag zijn in vergelijking met de kosten die een krant moet maken. Een hobbyist met veel vrije tijd kan zich in korte tijd opwerken tot banenmakelaar.</p>

<p>Behalve van die particulier ondervindt de krant op Internet ook concurrentie van ondernemende bedrijfjes zoals het Amerikaanse Individual Inc. Dit bedrijf heeft zich opgeworpen als een informatie-makelaar, een functie die de krant in wezen ook vervult. Dag en nacht verzamelt Individual gegevens die voor bedrijven van belang kunnen zijn. De abonnees kunnen kiezen uit 1200 'interesse-profielen', gebieden die hun bijzondere aandacht hebben, en krijgen dagelijks berichten via fax of e-mail. De actuele informatie over concurrenten en trends wordt gelicht uit artikelen in dag- en weekbladen, tijdschriften en stukken van persbureaus.</p>

<p>Dagelijks ontvangt de firma twintigduizend artikelen uit zeshonderd verschillende bronnen. Die informatie wordt door een computerprogramma gerangschikt voor iedere abonnee. De selectie van die informatie gaat zover dat Individual beslist op welk punt het artikel zijn waarde verliest voor de betreffende abonnee.</p>

<p>Ook de gewone consument wordt via Internet soms al beter bediend dan door kranten. Studenten, hobbyisten en kleine bedrijven houden redelijk betrouwbaar bioscoop- en theaterinformatie bij, waarbij vermeld kan worden of de bioscoop of het theater al vol is; informatie die de krant mist. Dat geldt ook voor andere gegevens die kranteredacties als 'service-informatie' beschouwen, zoals het weerbericht, waarvan een actuelere versie op Internet te vinden is, en de beurskoersen die real time op teletekst staan.</p>

<p>Telecommunicatie- en softwarebedrijven staan eveneens te trappelen om delen van de krantentaak over te nemen. Zo is het Newyorkse telecombedrijf Nynex bezig een online-dienst op te zetten op het gebied van classifieds, de gerubriceerde advertenties. Iemand die op zoek is naar een bepaalde maat autoband, kan contact zoeken met de dienst (via Internet, geautomatiseerd telefoonsysteem, fax-op-verzoek, of interactieve teletekst) en op zoek gaan naar de band. Eenmaal gevonden, kan contact worden gelegd met de adverteerder, de magazijncomputer telt de voorraad en het artikel kan worden besteld of zelfs direct betaald.</p>

<p>In Nederland experimenteert het aanzienlijk bescheidener Planet Internet, een van de grootste Internet-providers van het land, met allerlei vormen van online-informatie: een actuele wegwijzer op Internet, een Internet nieuwsbrief (Daily Planet), een media-nieuwsdienst (Planet Multimedia) en actueel nieuws in Planet Nieuws, verzorgd door het ANP.</p>

<p>Ook softwarebedrijven houden zich al bezig met nieuws. Zo is Microsoft sinds bijna een week een nieuwsdienst op Internet begonnen, in samenwerking met de Amerikaanse omroep NBC. Tientallen journalisten, onder leiding van Michael Kinsley (ex-New Republic en CNN's Crossfire), stellen dagelijks honderden nieuwsberichten samen, die soms worden opgeluisterd met beeld- en geluidsfragmenten. De gratis dienst is een directe concurrent van de betaalde Internet-nieuwsdiensten van de New York Times en de Wall Street Journal.</p>

<p>Computerfabrikant IBM verspreidt onder de titel InfoSage een dagelijkse gepersonaliseerde nieuwsbrief via e-mail en het web, en telecombedrijf AT & T is ook met zoiets bezig.</p>

<p>Tegenover die overmacht aan informatieverstrekking kunnen kranten voorlopig weinig anders stellen dan de band met hun lezers. Lezers die bekend zijn met de kleur en smaak van de krant zullen minder snel geneigd zijn volledig over te stappen naar nieuws uit andere bronnen met een nog onbewezen betrouwbaarheid.</p>

<p>Op kranteredacties waar een Internet-editie wordt gemaakt, is wel het besef doorgedrongen dat publiceren op een elektronisch medium iets anders is dan schrijven voor een gedrukte krant. Op de redacties blijkt het te ontbreken aan kennis over bewegend beeld en geluid. Bovendien vereist kopij voor het net een ander taalgebruik dan die voor het papieren produkt. In de slag om de lezer zullen kranten moeten leren wat het betekent lezers te hebben die interactiviteit verwachten, naast een prompte levering van nieuws en actuele informatie.</p>

<p>Dit artikel verscheen in de Volkskrant van 6 mei 1996.</p>