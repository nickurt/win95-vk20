<h1>Volkskrant heeft vanaf heden Internet-editie</h1>

<h2>Vanaf vandaag beschikt de Volkskrant over een zelfstandige elektronische uitgave op het World Wide Web-gedeelte van Internet. De uitgave onder de titel de Volkskrant op Internet kenmerkt zich door bijdragen die aanvullend zijn op de gedrukte uitgave van de krant.</h2>

<p><em>Van onze verslaggever</em></p>

<p>De elektronische uitgave biedt een kleine dagelijkse selectie van artikelen uit de krant, daarnaast is er op de website een groeiende verzameling achtergrondartikelen te vinden. Verder zijn alle filmrecensies vanaf 1994 beschikbaar en blijft de informatie uit het vrijdagse agenda-katern Opmaat gedurende de hele week opvraagbaar.</p>

<p>De Internet-uitgave bevat ook een reisgids die door lezers kan worden aangevuld, en een mediarubriek. Er wordt een begin gemaakt met het opvragen van artikelen uit het archief van de krant. Lezers worden voortaan in staat gesteld via e-mail met de krant te corresponderen.</p>

<p>Pieter Broertjes, hoofdredacteur van de Volkskrant, schrijft in de Internet-editie dat redactionele ervaring opdoen met het nieuwe medium het belangrijkste motief is voor de elektronische uitgave. 'De verwachting is dat rond de eeuwwisseling de elektronische krant is ingeburgerd, ook in Nederland. We hebben dus haast om ons het vak eigen te maken.'</p>

<p>Broertjes erkent dat de krant met de Internet-uitgave niet voorop loopt. 'Uitgevers van kranten overal ter wereld gingen ons al voor, maar uitgever Perscombinatie beseft dat er - op straffe van marktverlies - moet worden ge√Ønvesteerd in nieuwe technologie.'</p>

<p>De site van de krant is de opvolger van het Schetsboek van de Volkskrant. Deze 'elektronische proeftuin' bestond sinds 8 januari van dit jaar op Internet. De nieuwe Internet-uitgave is te vinden op hetzelfde adres als het Schetsboek: http://www.volkskrant.nl .</p>

<p>Dit artikel verscheen in de Volkskrant op 6 mei 1996.</p>