<h1>Journalist mag blijven, ook in de cyberspace</h1>
<h2>Voorlopig zal de krant nog wel op papier blijven verschijnen, maar in toenemende mate zal er naast dit produkt van papier en inkt, een nieuws- en informatievoorziening verschijnen die tekst, beeld en, wie weet, geluid op een beeldscherm vangt. Dàt er on line- of off line-kranten komen, daarvan zijn uitgevers wel overtuigd, de grafische industrie ziet het aankomen en ook kranteredacties kunnen zich er maar beter op voorbereiden.</h2>

<p><em>Van onze verslaggever</em></p>

<p>Welk medium precies de toekomst heeft, durft niemand te voorspellen. Het zou het tablet kunnen zijn, zoals het Knight-Ridder uitgeefconcern in de VS ontwikkelt (een draagbaar paneeltje waarin iedere dag een verse krant kan worden geladen), het zou ook kunnen lijken op de Fish Wrap (verwijzend naar het tweede leven van de krant bij een visboer), een gepersonaliseerde on-line-uitgave die dagelijks wordt gemaakt voor de medewerkers van de technologie-denktank MIT in Cambridge, Massachusetts.</p>

<p>Beide hebben hun voor- en nadelen, maar uiteindelijk is de manier waarop de toekomstige krant zal verschijnen niet eens zo interessant voor degenen die hem zullen gaan maken. Belangrijker is de plaats die zo'n digitale krant zal innemen in de samenleving.</p>

<p>Het was die vraag die het Bedrijfsfonds voor de Pers ertoe bracht woensdag een conferentie te organiseren onder de titel Het bedreigde debat? Het bedrijfsfonds is bezig met een beleidsadvies over de positie van de pers in het elektronische tijdperk, omdat de wetgeving in Nederland daar nog niet op toegesneden is. Volgens de organisatie is de gedrukte pers op een kruispunt aangekomen waarbij de kansen en mogelijkheden van het elektronische tijdperk dringend in kaart moeten worden gebracht.</p>

<p>Voor J. van Cuilenburg, hoogleraar communicatiewetenschappen aan de universiteit van Amsterdam, is het geen vraag of er straks, in een tijd waarin iedere burger bij machte is allerhand informatie op te halen, nog wel behoefte is aan journalisten. Hoewel sommige optimisten menen dat met het verschijnen van Cyber Square, de digitale pendant van de Griekse agora, de democratie weer terug is bij haar oorsprong. In een digitale stad kan iedereen zich tegelijkertijd op hetzelfde plein bevinden en zich over dezelfde voorstellen en plannen buigen.</p>

<p>Nee, de burger zal eerder verdrinken in de informatie. De hoeveelheid aan informatie neemt toe, maar de rijkdom ervan allerminst, zo taxeert de hoogleraar. Hij vreest vooral voor toename van het 'VHS-gehalte', niet toevallig verwijzend naar het videosysteem dat ook dankzij een flinke portie Violence, Horror en Sex een doorbraak beleefde bij een breed publiek.</p>

<p>Wat Van Cuilenburg echter meer zorgen baart, zo zei hij tijdens de conferentie, is het verlies aan een podium voor een publiek debat. Wanneer kranten steeds meer worden toegesneden op de individuele wensen van de lezer - en dat kan bij digitale media eenvoudig - verdwijnt de plaats waar een voor iedereen toegankelijk debat gevoerd kan worden. En gezien de algemene tendens in de elektronische media naar het toespitsen van de inhoud op steeds kleinere doelgroepen, is dat een zorgelijke ontwikkeling.</p>

<p>Centraal in de bijdragen van vele conferentie-deelnemers stond dat kranten zich in de informatie-overvloed steeds nadrukkelijker moeten profileren op waar ze goed in zijn: het verzamelen, verpakken en bewerken van informatie.</p>

<p>De distributie is een andere zorg. Dat kan via een papieren krant die op één plaats wordt gedrukt, dat kan via tientallen kleine drukkerijtjes in het hele land, via leunstoel-printertjes, of via allerlei soorten en maten van computers.</p>

<p>Dit artikel verscheen in de Volkskrant van 16 maart 1995.</p>