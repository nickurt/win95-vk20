<h1>Internet-fanaten verkopen romantische flauwekul</h2>

<h2>ALS vroege aanhanger van de hedendaagse internet-technologie begin ik me steeds meer te ergeren aan de romantische flauwekul die daarover verschijnt in de media. Neem Forum van zaterdag 1 juli, met twee artikelen over de zegeningen van de digitale snelweg en diens voorloper: internet.</h2>

<p><em>Door GERBEN WIERDA</em></p>

<p>Bij het stuk van Maurice de Hond ('Ons land wordt geregeerd door digibeten') wil ik niet lang stil staan. Hoogstens dit: de zorg die hij heeft ten aanzien van de beleidsmakers is deels terecht. Men reguleert wat men niet begrijpt. Maar het kan net zo goed, zo niet sterker, andersom gelden. Marshall McLuhan (toch een populair figuur in internet-kringen) stelde ooit al eens: A fish is the last creature capable of understanding the water. Ook toepasselijk voor de huidige generatie internetters.</p>
<p>Interessanter, vanwege de aardige voorbeelden van 'kort door de bocht'-redeneringen is het stuk van Marcel Bullinga, 'Teledemocratie is nieuwe kans voor burgers en politici.' Hij bepleit elektronische inspraak voor en door de burger. Het is een aardig voorbeeld van de ontstane romantische verwarring. Waarom denken al die internauten toch dat de verandering van de vorm van transport van - een deel van - de informatie zo'n grote invloed zal hebben op de inhoud?</p>
<p>Op het net geen 'vergadertijgers'? Ga maar eens kijken in een gemiddeld discussieforum op het net. Een ernstiger verschijningsvorm van het toeteren van simpele ideeën door een kleine groep discussianten is bijna niet denkbaar. Wat vooral opvalt is dat men maar blijft doorgaan, tot diep in de nacht als het moet. Voor mij zijn dat gewoon 'digitale vergadertijgers'. De vorm is anders, maar de kern is hetzelfde. Er is alleen geen voorzitter die de zaak nog enigszins in de hand houdt zodat we allemaal nog om half elf naar bed kunnen.</p>
<p>Nog een voorbeeld: 'Vervolgens wordt met te ontwikkelen software een willekeurig ingewikkeld maatschappelijk probleem in voor iedereen begrijpelijke brokken gehakt. De burger doorloopt een ''boom'' met keuzemogelijkheden.'</p>
<p>De beschrijving gaat nog even verder, maar het lijkt er op dat Marcel Bullinga denkt dat èlk probleem is te reduceren tot World Wide Web pagina's. Het is de romantische illusie waarbij de mens wordt geïdealiseerd. Je hoeft een burger het dilemma alleen maar goed uit te leggen en dan volgt vanzelf een 'juiste' keuze.</p>
<p>Het romantische geloof dat ingewikkelde problemen zich laten herleiden tot boomstructuren, doet enigszins denken aan het onderzoek naar artificiële intelligentie van zo'n dertig jaar geleden. Het grotendeels mislukken daarvan maakte in ieder geval duidelijk dat regels en feiten nou juist niet voldoende zijn om te komen tot 'intelligent gedrag'. En kom niet aan met slimme kunststukjes als schaakprogramma's of kleine 'neurale netwerken'. Zelfs de onderzoekers van IBM die aan die schaakprogramma's werken hebben alle pretenties om ooit AI te bereiken laten vallen. (Wired, januari 1995).</p>
<p>Op het internet vind je een hoop romantische illusies. Romantisch in de zin van oversimplificaties, van simpele antwoorden op moeilijke dilemma's. Het transport is gratis (wie betaalt al dat geklets eigenlijk?), de inhoud is gratis (dat moet je een uitgever eens uitleggen). Vijfhonderd tv-kanalen voor de 'herumzappende Nichtlesern' (Frankfurter Allgemeine) is hetzelfde als persoonlijk contact tussen alles en iedereen, een couch potato is hetzelfde als een interactieve burger en een digitale ontmoeting kan zich meten met een echte.</p>
<p>'Hij die de toekomst voorspelt, liegt, zelfs als hij de waarheid spreekt', aldus een Arabisch spreekwoord. Hier is mijn leugen: ook de internet-hype is geen lang leven beschoren.</p>
<p>HET grootste gevaar van deze hele ontwikkeling (naast een aantal zeer gunstige zaken, zeker) is dat de flexibele mens zich gaat aanpassen aan de rigide digitale techniek. Een maatschappij waar alle ingewikkelde problemen zijn teruggebracht tot een overzichtelijke boomstructuur.</p>
<p>Het is een griezelig soort naïviteit die leidt tot systemen waarin de burger is gedegradeerd tot een producent van informatie die het systeem nodig heeft. 'Sorry, u past niet in het systeem.' Het beeld dat Roel in 't Veld onlangs neerzette tijdens de NGI-conferentie 'De Consequenties' over de digitale ontwikkelingen was fraai: informatie bestaat uit zinvol geordende gegevens. Wat zinvol is wordt bepaald door menselijke normen en waarden. Informatiesystemen zijn de neerslag van gestolde normen en waarden. Dat beeld geeft goed een van de uitdagingen weer waarvoor wij staan.</p>
<p>Persoonlijk ben ik optimistisch. Ik denk niet dat de door mij beschreven negatieve ontwikkeling zal plaatsvinden. Ik denk dat de mensen er gewoon achter gaan komen dat er meer is tussen hemel en aarde dan tot boomstructuren gereduceerde problemen en tot bits gereduceerde waarnemingen. Ik hoop dat de 'digibeten' van Maurice de Hond 'mens' genoeg zullen zijn om dit soort onzin het hoofd te bieden.</p>
<p><em>Gerben Wierda is stafmedewerker van de Adviesraad voor het Wetenschaps- en Technologiebeleid en auteur van de binnenkort te verschijnen achtergrondstudie over de toekomst van de wetenschappelijke informatievoorziening.</em></p>
<p>Dit artikel verscheen in de Volkskrant van 8 juli 1995.</p>