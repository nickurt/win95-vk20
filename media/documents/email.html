<h1>Ook u zult over vijf jaar een e-mail adres hebben</h1>
<h2>Nu gemeenschappen steeds meer uiteenvallen, vraagt John Perry Barlow zich af of cyberspace een alternatief kan bieden. Hoewel de virtuele werkelijkheid veel mist, blijkt het wel mogelijk op Internet buren te maken.</h2>
<p><em>Door JOHN PERRY BARLOW</em></p>
<p>HET is nu zeven jaar geleden dat ik het computernetwerk The Whole Earth Lectronic Link ontdekte. Oftewel: WELL. In die periode was ik medeoprichter van de Electronic Frontier Foundation. Deze verdedigt de belangen van WELL en andere virtuele werelden tegen aanvallen van de fysieke regeringswereld.</p>

<p>Ik heb ontelbare uren aan het scherm gezeten, en onderwijl zag ik hoe Internet, het grotere geheel waar WELL deel van uitmaakt, op zo'n explosieve manier groeide dat in het jaar 2004 ieder mens e-mail heeft, tenzij de groei afvlakt - en dat zal gebeuren.</p>

<p>Ik groeide op in een werkelijke plaats: Pinedale, Wyoming. Terwijl ik bijna een generatie lang ervoor vocht mijn ranch in de familie te houden, werd ik gemotiveerd door het geloof dat zulke plaatsen de spirituele thuisplaats zijn van het mensdom. Ik wist echter dat hun toekomst er niet rooskleurig uitzag. Terwijl ik zag hoe de gemeenschap in Pinedale ziek werd van dezelfde economische krachten die mijn ranch aan het vermoorden waren, brachten schotelantennes de culturele infectie van de televisie. Ik begon te zoeken naar aanwijzingen dat de gemeenschap niet helemaal ten onder zou gaan.</p>

<p>In 1987 hoorde ik over een 'plaats' die ik kon bezoeken zonder Wyoming te verlaten. In WELL, zo leek het, vond men bijna alles wat ook in een kleine stad kon gebeuren. Ik was verrukt. Ik dacht het nieuwe trefpunt te hebben gevonden van de menselijke gemeenschap. Wat maakte het uit dat het hele gebeuren enkel plaatsvond door woorden, voortgebracht door geesten waarvan de lichamen waren geamputeerd.</p>

<p>Het marktplein, of iets dergelijks, was herondekt. De mensen uit de voorsteden hadden weer een plaats waar zij hun vrienden konden ontmoeten zoals mijn mede-Pinedalians het postkantoor hadden. Zij konden wortels planten die niet uit de grond konden worden gerukt door de krachten van de economische geschiedenis. Zij hadden een gezamenlijk belang. Zij hadden een gemeenschap.</p>

<p>Maar nadien is mijn enthousiasme voor de virtuele wereld wat bekoeld. Afgezien van het bekijken van mijn e-mail, verblijf ik nog zelden in de virtuele gemeenschap. Vele van de weldaden die ik op de korte termijn verwachtte, lijken net zo ver in de toekomst te liggen als toen ik voor het eerst aanlogde. En misschien zullen zij dat wel altijd blijven.</p>

<p>Het plaatsje Pinedale functioneert, min of meer. Maar er ontbreekt nog veel aan de gemeenschappen in cyberspace.</p>

<p>Wat ontbreekt er? Om met Ranjit Makkuni te spreken, van de firma Xerox, afdeling ontwikkeling: 'Het mist prana.' Prana is het hindoe-woord voor zowel adem als geest. Makkuni heeft gelijk. Wellicht is de centrale vraag van het virtuele tijdperk of prana kan ontstaan in een lichaamloos medium. Prana is het essentiële element in de heilige en onzichtbare ecologie van relaties. Het dichte waas van het onzichtbare leven, waarop een filmdun op koolstof gebaseerd leven drijft. Het is de kern van het fundamentele verschil tussen informatie en ervaring. Prana is dat wat wordt weggelaten wanneer je makkelijk doorgeefbare replica's van de ervaring creëert zoals tv-journaals.</p>

<p>Ook vele andere, minder spirituele dingen ontbreken in de virtuele wereld. Zoals lichaamstaal, sex, dood, de klank van een stem, kleding, schoonheid, het weer, geweld, planten, dieren, huisdieren, architectuur, muziek en geuren: dingen die het leven 'echt' voor me maken.</p>

<p>Wel aanwezig, maar in veel mindere mate dan in de werkelijke wereld, zijn vrouwen, kinderen, oudere mensen, arme mensen en blinden. Ook grotendeels afwezig zijn de ongeletterden, en het Afrikaanse continent.</p>

<p>Er is geen grote menselijke diversiteit in cyberspace, die wordt bewoond door blanke mannen onder de vijftig met genoeg tijd om aan het scherm te zitten, goede typevaardigheid, sterke opinies, en een ondraaglijke verlegenheid in persoonlijke ontmoetingen, vooral met het andere geslacht.</p>

<p>Diversiteit is echter essentieel voor een gezonde gemeenschap. Gezien het feit dat cyberspace bijna uitsluitend is gebouwd door mensen met een ingenieurstitel, is het niet verwonderlijk dat deze ruimte een over-ontworpen karakter heeft, die alle elementen weglaat die de natuur onzichtbaar zou hebben aangebracht. Ook ontbreken de elementen die onmisbaar zijn voor het vormen en het voortbestaan van een werkelijke gemeenschap: alternatieven en een gezamenlijke tegenstander.</p>

<p>Het is moeilijk hard te maken dat iemands leven in gevaar komt wanneer zijn of haar modem wegraakt. Toch zijn er velen in kleine stadjes blijven wonen, verdragen ze de plaatselijke onverdraagzaamheid simpelweg omdat er geen andere keuze mogelijk leek. In een plaats die je niet kunt verlaten, ben je bereid veel te investeren - geestelijk en materieel. Maar wanneer je het in cyberspace een beetje moeilijk krijgt, kun je niet alleen een ander bulletinboard of een andere newsgroup opzoeken, je kunt er ook een zelf beginnen.</p>

<p>Dan is er nog het gezamenlijke lijden. Over het algemeen is een gemeenschap opgericht als een culturele blokkade tegen een gezamenlijke vijand. In Pinedale bundelden wij onze krachten omdat de vallei het koudste punt is van de VS, met uitzondering van Alaska. Maar wat is de gedeelde tegenspoed in cyberspace? Waardeloze gebruikers-interfaces? Het gebruik van scheldwoorden waar de honden geen brood van lusten? Domme grappen? Dit alles kan toch zeker worden doorstaan zonder samen met je medeslachtoffers een vluchtplaats te hoeven zoeken. Maar toch . . .</p>

<p>De fysieke gemeenschap blijft in snel tempo achteruitgaan. Zelfs Pinedale voelt dat het steeds meer wordt afgesneden van zich zelf. Veel ranches zijn nu van zakenlieden die per vliegtuig overwippen om te vissen, maar die zelden aanwezig zijn wanneer de beken bevriezen, en de hulp van buren nodig is. De stad wordt overspoeld door bewoners van de voorsteden, die hier naartoe vluchten met medeneming van hun angsten en achterdochten. Zij brengen hun avonden door met televisie kijken, of zoeken gezelligheid in hermetisch afgesloten enclaves. De stad is er nog. De gemeenschap is grotendeels een schim van nostalgie.</p>

<p>CYBERSPACE biedt, ondanks al haar huidige gebreken, toch ook enige werkelijke troost.</p>

<p>Vorig jaar stierf mijn grote liefde, een levendige jonge vrouw met wie ik de rest van mijn leven door wilde brengen. Twee dagen voor haar dertigste verjaardag viel zij dood neer door een niet gediagnostiseerde virale cardiomyopathie. Het leek alsof mijn hart net zo verscheurd was als het hare. Behalve mijn dochters had niemand uit Pinedale haar ooit ontmoet. Ik had behoefte aan een gemeenschap waar ik mij in kon hullen tegen de koudste wind die het lot ooit op mij afstuurde. Zonder te zoeken vond ik zo'n gemeenschap in de virtuele wereld.</p>

<p>Op WELL werd haar dood bekend gemaakt op een cyber-conferentie waarnaar ik mijn grafrede voor haar begrafenis had gestuurd. Het bleek een snaar te raken in het lichaamloze leven op het net. Mensen kopieerden mijn grafrede, en stuurden elkaar de tekst toe. De maanden daarna ontving ik bijna een megabyte aan e-mail, uit de hele wereld. Voornamelijk van gezichtsloze vreemden.</p>

<p>Zij vertelden mij over hun eigen tragedies, en hoe zij die te boven waren gekomen. Als mensen deelden wij de tweede meest gewone menselijke ervaring: de dood. Met een openhartigheid waarbij men zich hoogst ongemakkelijk had gevoeld in de werkelijke wereld, waar het hele onderwerp is gehuld in ontkenning. Die vreemdelingen, die geen armen hadden om mij te omhelzen, geen ogen om hun tranen met mij te plengen, hielpen mij er desondanks doorheen. Zoals buren dat doen.</p>

<p>Werkt de virtuele gemeenschap? Kan ze de werkelijkheid vervangen, of bevat ze zelf werkelijkheid? Het antwoord hierop is zwart noch wit, en ook is het niet grijs. Zoals alles in het leven is het zwart/wit, beide/geen van beide.</p>

<p>Maar eigenlijk is dat onbelangrijk. We zullen allen cyberspace betreden, of we dat willen of niet. Over vijf jaar zal iedereen die dit leest een e-mail adres hebben. Behalve de puristen die alles afwijzen, en daarom ook geen elektriciteit en telefoon hebben.</p>

<p>Wanneer wij ons allemaal in cyberspace bevinden, zullen we zien wat de menselijke geest, en het verlangen om contact te maken, daar kan bewerkstelligen. Ik ben ervan overtuigd dat het resultaat veel aangenamer zal zijn wanneer wij deze ruimte betreden met een open geest, open hart, en zin in avontuur dan wanneer we tegen onze zin worden verbannen.</p>

<p>En we moeten bedenken dat we voor de reis in cyberspace, anders dan bij voorgaande grote emigraties over de grens, nauwelijks van onze plaats hoeven te komen.</p>

<p>Velen zullen, net als ik, de fysieke werkelijkheid veel meer gaan waarderen, enkel door zoveel tijd te hebben doorgebracht in de virtuele wereld. Ondanks haar onvolkomenheden moeten wij cyberspace betreden met hoop. Ongefundeerde hoop is, zoals onvoorwaardelijke liefde, wellicht het enige dat telt.</p>

<p><em>John Perry Barlow had zeventien jaar lang een veeteeltbedrijf in Wyoming, en schreef onderwijl composities voor de Grateful Dead. Hij is medeoprichter van de Electronic Frontier Federation, en een van de directeuren van WELL.</em></p>

<p>Dit artikel verscheen op 2 september 1995 in de Volkskrant, overgenomen uit The Guardian.</p>